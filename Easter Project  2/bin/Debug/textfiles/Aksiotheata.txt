Τα βράχια του Βωλάξ

Ηφαιστειακή Έκρηξη: Πριν από 20 περίπου εκατομμύρια χρόνια υπήρχε ηφαίστειο, 2 χλμ ανατολικά του 
χωριού, από την έκρηξη του οποίου σχηματίστηκαν οι βραχώδεις σχηματισμοί που με την πάροδο του
 χρόνου απέκτησαν το ιδιόμορφο σχήμα τους. Το γεγονός ότι βρέθηκε οψιδιανός (πέτρωμα που
συναντάται σε ηφαιστειογενείς περιοχές) ενίσχυσε τη θεωρία.

Ναός της Παναγίας

Το 1822 η Παναγία εμφανίστηκε σε όραμα στη μοναχή Πελαγία και της υπέδειξε που είναι θαμμένη η εικόνα 
της. Μετά από εντατικές προσπάθειες η εικόνα βρέθηκε στις 30 Ιανουαρίου του 1823. Στο σημείο που
 βρέθηκε η εικόνα βρίσκεται σήμερα μια εντυπωσιακή εκκλησία την οποία επισκέπτονται κάθε χρόνο 
αμέτρητοι προσκυνητές.

Περιστεριώνες

Το νησί έχει πάνω από 600 περιστεριώνες, διακοσμημένους με μοναδικό στυλ, χάρη στην κατανάλωση
περιστεριών που έκαναν κατά τα χρόνια των Ενετών. Οι περισσότεροι από τους περιστεριώνες που βλέπουμε μέχρι σήμερα χτίστηκαν τον 17ο και 18ο αιώνα.

Μουσεία μαρμαρογλυπτικής

H προσφορά της Τήνου στη νεοελληνική τέχνη και ειδικά στη γλυπτική είναι ανεκτίμητη. Με πυρήνα τη ΒΔ “έξω μεριά” (Πύργος, Πάνορμος, 
Υστέρνια, κ.α.) και παράδοση που ξεκινάει από την αρχαιότητα, το νησί θα αποτελέσει μεγάλο καλλιτεχνικό κέντρο και τόπο καταγωγής των
 σημαντικότερων γλυπτών του 19ου αιώνα. Κατά καιρούς έχουν γίνει επανειλημμένες προσπάθειες αναζήτησης των λόγων που ένα μικρό 
νησί στις Κυκλάδες αναδείχθηκε σε σημείο αναφοράς στην παγκόσμια γλυπτική. Όλες συγκλίνουν στο ότι η ερμηνεία είναι πολυπαραγοντική.

Σύμφωνα με την παράδοση, ο Φειδίας κατευθυνόμενος εξόριστος στη Δήλο ναυάγησε στην περιοχή των Κιονίων και κατά την παραμονή του
 στην Τήνο δίδαξε την τέχνη της μαρμαρογλυπτικής στους ντόπιους. Ανεξάρτητα με το αν η ιστορία αυτή αποτελεί θρύλο ή όχι, μία επίσκεψη 
στο Αρχαιολογικό Μουσείο της Τήνου στοιχειοθετεί, αισθητικά τουλάχιστον, την καλλιτεχνική του συγγένεια με το νησί.